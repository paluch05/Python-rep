Wbrew stereotypom koty domowe nie są wcale stuprocentowymi samotnikami. Owszem, nie są też aż tak towarzyskie jak psy. Nie tworzą zwartych grup społecznych o ścisłej hierarchii i nie polują w sforze. A jednak, ogólnie mówiąc, lubią towarzystwo innych przedstawicieli swojego gatunku i nierzadko nawiązują głębokie relacje międzyosobnicze. Kotki wspólnie opiekują się swoim potomstwem, a zaprzyjaźnione zwierzaki często przytulają się do siebie itd.
Koty wchodzą też w bliskie relacje z przedstawicielami innych gatunków. Związki te bywają przy tym tak głębokie, że nasi mruczący pupile bardzo cierpią po stracie przyjaciele. A emocje te mogą być tak silne, iż obserwujemy u nich stan porównywalny z ludzką depresją.
Niewątpliwie koty są wspaniałe, bardzo inteligentne i wrażliwe, ale zdolne są do uczuć wyższych, które tradycyjnie uważa się za dostępne jedynie ludziom? Mimo wszystko poziom rozwoju ich mózgu jest zupełnie innych niż mózgu ludzkiego. Inaczej patrzą więc na świat, inne mogą być motywy ich działania, a ich emocję zapewne różnią się od naszych.
Jeśli jednak uznamy, iż przejawami miłości są: silne przywiązanie do innej żywej istoty, szukanie z nią kontaktu i znajdowanie przyjemności w tych kontaktach, odczuwanie radości ze spotkania z tą istotą oraz smutku po jej stracie to chyba powinniśmy uznać, iż kocia miłość istnieje. Wszystkie bowiem wymienione tu emocje nie są im przecież obce.
Koty zwykle nie są wylewne w okazywaniu uczuć. Nieco inaczej też wyrażają swoje emocje. Dlatego wielu ludzi ma problemy z właściwą interpretacją zachowania swoich pupili. Powiedzmy zatem sobie teraz, jak kot okazuje miłość?
Bardzo wyraźnym sygnałem przywiązania do opiekuna jest szukanie jego towarzystwa. Kot stara się być blisko człowieka, którego darzy sympatią. Nasz futrzak lubi przebywać w pomieszczeniu, w którym i my się znajdujemy. A gdy przechodzimy do drugiego pokoju, nasz pupil podąża za nami.
Kocia miłość objawia się również szukaniem kontaktu fizycznego. Futrzak lubi się do nas przytulać i dotykać nas łapkami. Często też wskakuje nam na kolana, a gdy kładziemy się na łóżku, rozkosznie rozkłada się na naszym ciele.
Ocieranie się o siebie służy u kotów zacieśnianiu więzi społecznych, dlatego nasi pupile tak chętnie ocierają się o ludzi. Warto przy tym wiedzieć, że zachowanie to umożliwia wymianę zapachów – zwierzę zostawia swój zapach na naszym ciele, a my na jego. Dla naszych czworonożnych podopiecznych ma to ogromne znaczenie społeczne.
By okazać swoje pozytywne uczucia wobec opiekuna, koty szturchają go często łebkiem, co potocznie nazywamy „barankami”. jest to kolejne zachowanie, które sprzyja zacieśnianiu więzi społecznych.
Nasi mruczący bardzo lubią spać w łóżku z ludźmi. Najchętniej jednak sypiają z tymi, do których są najbardziej przywiązane.
Jestem daleki od antropomorfizowania naszych czworonożnych, mruczących przyjaciół. Jak już wspominałem, zwierzęta stoją na innym poziomie ewolucyjnym, co wpływa na ich postrzeganie świata i ich uczucia. Dlatego uważam zatem, że kocia miłość nie jest dokładnie tym samym, co ludzka. Co oczywiście nie oznacza, iż jest gorsza lub mniej intensywna. Z własnego doświadczenia wiem, jak mocno koty potrafią przywiązać się do opiekuna.
Kocie sposoby okazywania emocji również różnią się od ludzkich, dlatego tak często trudno nam zrozumieć swojego pupila.
Chciałbym też zwrócić Wam uwagę na to, że nie znajdziecie odpowiedzi na pytanie „Czy mój kot mnie kocha?” wyciągając wnioski tylko z jednego kociego zachowania. Te bowiem są wieloznaczne. Na przykład wspomniane wyżej wpatrywanie się jest również przejawem biernej agresji. Albo ocieranie się o nogi – to także element rytuału powitalnego, który futrzaki mogą prezentować wobec nieznanych sobie osób.
Pamiętajcie: chcąc naprawdę zrozumieć swojego pupila, musicie brać pod uwagę wszystkie elementy jego zachowania. Tylko wtedy dowiecie się, czy kot was kocha!

